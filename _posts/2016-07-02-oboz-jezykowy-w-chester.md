---
layout: page
title: "Obóz językowy w Chester"
description: ""
keywords: ""
---

Po raz pierwszy w swej działalności, My school of English we współpracy z English 
in Chester- angielską szkołą językową, zorganizowała wakacyjny obóz językowy w 
Chester. Przebogaty pakiet obejmował: kurs językowy w English in Chester (zajęcia 
z native speaker'ami), zakwaterowanie u rodzin brytyjskich, pełne angielskie 
wyżywienie, wycieczki fakultatywne, warsztaty historyczne i opiekę rezydenta 
My school of English (w tej roli pani Gosia). W opinii, tak uczestników, jak i 
pani Gosi, wyjazd ten okazał się strzałem w dziesiątkę i na stałe wpisał w 
kalendarium poczynań szkoły!
 
Chester to urokliwe miasto w zachodniej Anglii, przesiąknięte tradycją, historią 
i wysoką kulturą. Celem naszej wizyty było doświadczenie powyższych, a bogaty 
program obozu bardzo nam w tym pomógł. 

### TRADYCJA 

Chester jest kwintesencją brytyjskiej tradycji; zupełnym przeciwieństwem 
kosmopolitycznego i rozrywkowego Londynu. Tutaj życie zastygło w przeszłości, 
tutaj popija się herbatkę w popularnych herbaciarniach (tea rooms), tutaj 
gromadnie uczestniczy się w wyścigach konnych (panie w obowiązkowych kapeluszach), 
a w niedzielę kosi trawnik. Każdego dnia poznawaliśmy kolejne obyczaje.

### HISTORIA 

Niesamowite jest, jak w tak niewielkim mieście udało się zachować zabytki z tak 
wielu okresów jego przebogatej historii. Są tutaj więc okazałe pozostałości 
Cesarstwa Rzymskiego, w tym doskonale zachowane amfiteatr i ogrody rzymskie, są 
przepiękne budowle z czasów panowania Tudorów, tak wówczas, jak i teraz pełniące 
funkcje sklepów, są też bardzo liczne przykłady wystawnych domów gregoriańskich 
i wiktoriańskich. Próbując zgłębić historię Chester dwukrotnie odwiedziliśmy 
Grosvenor Museum, gdzie uczestniczyliśmy w warsztatach historycznych poświęconych 
życiu Rzymian w Chester i sposobom wytwarzania jedzenia w czasach późniejszych 
(nauczyliśmy się wyrabiać przepyszne masło sposobem pochodzącym z czasów 
wiktoriańskich). W ramach doświadczania historii na własnej skórze, 
uczestniczyliśmy w treningu rzymskich legionów. Byliśmy także na wycieczce w 
północnej Walii, podczas której odwiedziliśmy średniowieczny zamek Conwy.

### WYSOKA KULTURA 

Przykładów obecności kultury w życiu mieszkańców Chester jest wiele, my mieliśmy 
cudowną okazję obejrzenia premiery sztuki Szekspira zatytuowanej "Jak wam się 
podoba" (oczywiście w oryginale). W sezonie letnim Grosvenor Park Open Air 
Theatre wystawia Szekspira w sposób, jaki z pewnością spodobałby się samemu 
autorowi. Amfiteatr znajduje się w parku, widownia zgromadzona jest wokół sceny, 
a całe wydarzenie przypomina trochę piknik, gdyż jedzenie i picie nie jest 
zabronione podczas przedstawienia. Wysoka kultura bez zadęcia.

Niezwykle ważnym elementem naszego pobytu w Chester było poznanie twórczości 
Beatrix Potter, poczytnej pisarki dla dzieci, na powiastkach której wychowało się 
niejedno pokolenie Brytyjczyków. Podczas niedzielnej wycieczki do Krainy Jezior, 
odwiedziliśmy dom autorki na Hill Top Farm oraz bajkowe muzeum poświęcone jej 
twórczości.

Wielu dzieciom bardzo spodobała się wizyta w Blue Planet Aquarium, gdzie oprócz 
podziwiania rekinów, płaszczek, rozgwiazd i takich tam, odbyliśmy lekcję geografii.

Podsumowując, wyjazd do Chester był wielką przygodą, począwszy od przelotu 
samolotem (dla co poniektórych pierwszy raz w życiu), poprzez "stres" związany z 
komunikowaniem się po angielsku z rodowitymi Anglikami, aż po satysfakcję, bo 
daliśmy radę.
